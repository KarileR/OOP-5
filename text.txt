Politinėje erdvėje vykstantys reiškiniai signalizuoja, kad turėsime gana įdomią savaitę,
o gal net ir dvi tokias. Su laiku lenktyniaujantis Lietuvos valstiečių ir žaliųjų sąjungos 
pirmininkas Ramūnas Karbauskis, karštligiškai lipdęs naują valdančiąją koaliciją, galbūt jau atskleis,    
kokių „dovanų“ paruošė prisišliejusioms politinėms jėgoms, galbūt pamatysime ir jo iškasto karo su Seimo 
pirmininku kirvuko darbo pasekmes. Lieka taip ir neaišku, ką dėl savo posto nuspręs vis iš jo “pasitraukiantis“ 
premjeras Saulius Skvernelis — politines realijas į atostogas iškeitęs „Žodžio žmogus“.

Koalicijos likimui pakibus ant plauko Karbauskis, regis, plušo iš peties: prie aptirpusios valdančiųjų kompanijos
viliojo prisijungti Lietuvos lenkų rinkimų akciją, Socialdemokratų darbo partijai („socialdarbiečiams“) 
matavo ministrų kėdes ir Seimo pirmininko postą, susirašinėjo su savo partija laiškais, už skvernų iš parlamento
vadovo kėdės atkakliai traukė Viktorą Pranckietį. Pastarojo karo baigtis vis dar neaiški: vyriausias 
valstietis žada šią savaitę nepaklusniajam partiečiui surengti nepasitikėjimo procedūrą.

Ko gero, nelauktu šaltu dušu prapliupo ant Karbauskio galvos jo partijos skyrių atviri palaikymo laiškai
Pranckiečiui. Ką į tai atsakė „svarbiausiasis“ ? Ogi tuoj pat surašė diagnozę partijos bičiuliams – jie „nelabai
susigaudo, kas iš tikrųjų vyksta“. Ša, neišmanėliai ir nesusipratėliai!

Nenuostabu, kad valstiečių gretos pamažu krinka - tą politologai prognozavo kone nuo pirmųjų jų valdymo dienų.
Pajutę Karbauskio silpnumą, „iš pogrindžio“ išlindo ir sąlygas mėgina diktuoti Gedimino Kirkilo vedinį
socialdarbiečiai, apie vadovaujančių postų troškimą prabilo ir „Tvarkos ir teisingumo“ partijos atstovai 
Seime. Partijos pirmininkas Remigijus Žemaitaitis jau regėjo save finansų ministro poste, socialdarbiečių 
apetitas ministerijų dalybose irgi nepasirodė kuklus. Pareiškę www.vu.lt svetainėje, kad pagal kvotas jie pretenduoja į tris ministrų 
portfelius, savo svajonių prioritetu pirmiausia įvardino Socialinių reikalų ir darbo ministeriją. Nes, pasak 
Kirkilo „socialdemokratinei partijai dera“ tokia ministerija. Tinka — it kokie marškiniai.

Ir vadovę nusižiūrėtai, „derančiai“, ministerijai jie jau turi: dar vieną „iš pogrindžio“ ištrauktą partietę, 
beje, jau krimtusią ministro duonos — parlamentarę Rimantę Šalaševičiūtę. Nereikia ilgai po archyvus knaisiotis, 
kad apie šią ponią surastum daugiau žinių — jos nespėjo perdaug susenti: buvusio premjero Algirdo Butkevičiaus 
Vyriausybėje ji dirbo sveikatos apsaugos ministre, tačiau po skandalo, kai žiniasklaidai prisipažino davusi kyšį 
medikui, 2016 metais atsistatydino. Iš štai, valdžia ir partija vėl šaukia...


Aktyvūs vienuolikos socialdarbiečių šokiai aplink valdžios katilą tik pabrėžia Karbauskio silpnumą. 
Tik kol jis uoliai darbavosi lipdydamas naują koaliciją ir seikėdamas įvairius pažadus, vienas iš jo 
ramsčių – Saulius Skvernelis nepuolė į pagalbą valstiečių vedliui ir ramiai sau iškurnėjo į Ispaniją.
Ką sugrįžęs iš jos tars „Žodžio žmogus“? ( https://github.com/KarileR ) Seime vykstant postų dalyboms, vis dar nežinome, ar turėsime ir 
kokį turėsime premjerą – juk Skvernelis, regis, šių pareigų ne kartą išsižadėjo? Tačiau žaisti žaidimą 
„noriu-nenoriu“ tokio kalibro politikui lyg ir nederėtų – jei išties jis pasirengęs sudėti regalijas, 
pasak teisininkų, turėtų imti ir atsistatydinti, nes vien tik kalbomis posto nepaliksi.

VŽ nuomone, panašu, kad valdančiųjų jėgų papildymo gali dar tekti palaukti. 
Penktadienį Lenkų rinkimų akcija (LRA) ilgai laukto sutikimo taip ir nedavė — tik 
nusprendė pradėti derybas dėl prisijungimo. Gali būti, kad verdikto laukimas užsitęs, 
bet iki naujojo prezidento inauguracijos liepos 12 d. valdantieiji vis dėlto planuoja 
visus susitarimus turėti. Tiesa, LRA vadovai yra užsiminę, kad derybos gali ir nepavykti, 
bet, kaip teigė valstiečių-žaliųjų lyderiai, iš esmės valdančiąją koaliciją įmanoma suburti 
ir iš trijų partijų, tiesa, su neformaliu neprisijungusių lenkų palaikymu.

Ši savaitė turės ir prezidentinį įrašą istorijos puslapiuose: rytoj kadenciją baigianti 
prezidentė Dalia Grybauskaitė Seime skaitys savo paskutinį metinį pranešimą. Tikimasi, 
kad valstybės vadovė jame ne tik įvertins dabartinę po rinkimų susidariusią politinę situaciją, 
apžvelgs valstybės padėtį, įvardins svarbiausias spręstinas problemas, bet ir apibendrins savo 
dešimties metų buvimą aukščiausiame poste.

https://www.vz.lt/verslo-aplinka/2019/06/10/temperamentingi-sokiai-aplink-valdzios-katila
